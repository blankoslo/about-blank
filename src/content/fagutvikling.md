---
title: 02 Fagutvikling
path: fagutvikling
---

## Innedager

Vi har ti innedager i året. Fokuset er på fagutvikling, og man styrer selv hva man ønsker å bruke tiden på. Det er mulig å enten kjøre selvstudium eller å være med i en gjeng som jobber med samme tema/prosjekt fordelt over lengre tid. På 2 innedager i året kjører vi fasiliterte innedager som vi kaller temainnedag. Der planlegger innedagsansvarlig sammen med fagansvarlige et heldagsprogram med eksterne foredragsholdere, hands-on sessions, paneldebatt og/eller workshops som vi kan delta i.

Vi bruker dette trelloboardet for å organisere oss på innedagen: [Trelloboard innedager](https://trello.com/b/2Pwrza2n/fagutvikling-innedager)

Som hovedregel er første fredag i hver måned innedag og vi møtes på loftet. Det blir servert litt frokost og vi kickstarter dagen med å bli litt bedre kjent med kollegaer gjennom vårt 10x10©-opplegg.

> Åremålsrollen _Innedagansvarlig_ organiserer innedager, innekvelder og alt opplegg rundt gjenger. Det er Clara som har åremålsrollen i 2021/2022.

## Innekvelder

Torsdagkveld før innedagen arrangeres «innekveld». Dette er et tilbud til de som frivillig ønsker å samles på kontoret for å tjuvstarte litt på innedagen. Blank dekker mat og drikke, men man fører ikke timer.

## Gjenger

> _En gjeng er et sett personer som organiserer seg selv, jobber sammen i en periode, hvor hovedhensikten er at deltakerne lærer mer og lærer nye ting. I tillegg skal disse produsere noe som andre utenfor kan se/høre/delta på og få utbytte av._

Info om bestående gjenger finner du også på [trelloboardet til innedagen](https://trello.com/b/2Pwrza2n/fagutvikling-innedager).
Hvis du ønsker å lage en ny gjeng, legg til et kort i trello og fortell hva målet med gjengen er.
Hvis du vil være med i en gjeng er det bare å ta kontakt med gjengmedlemmene.

To ganger i året viser gjengene fram hva de har gjort.

Eksempler på gjenger:

- FPLbot-gjengen lager en Slack-app for Fantasy premier league.
- Typeteori-gjengen utforsker språk med rike typesystemer.
- Pico8-gjengen lager spill med Pico8.

## Konferanser

Alle i Blank kan, uten å egentlig avklare med andre enn Kunde/team, dra på én valgfri, større, fagutviklingsaktivitet i året, typisk en konferanse, lengre kurs eller seminar. Det utvises skjønn om man ønsker å delta på mer. Vurder hyppighet og totaltkostad på aktivitetene. Hovedføringen for en slik aktivitet er at det skal gagne Blank. Hvis man holder foredrag på en konferanse, «teller» den ikke og er utenfor begrensningen på én årlig aktivitet. Det er også mulig å bytte aktivitetsdagene vanligvis brukt til konferanser med egenlæringsdager, dersom man mener man får bedre utbytte av det.

Vi har et [fagutviklingssheet](https://drive.google.com/open?id=1LfzXYBYMoFoHhNVZx14R8kRZzIu3fvU-RV8iKe6etT8) hvor alle aktiviteter skal registreres. Dette skal inneholde kort en linje med hva aktiviteten er, hvor lenge den varer (inkl. evt. reisedager) og hvor mye penger man bruker splittet på billett, reise og opphold.

Merk at frokostseminarer, meet-ups o.l. kommer utenom.
