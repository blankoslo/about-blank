---
title: 06 Lønn og betingelser
path: lonn
---

## Lønn
Lønn utbetales siste arbeidsdag hver måned.

Det gjøres en årlig lønnsvurdering, og eventuelle justeringer har effekt fra 1. januar. Oppdatert lønnsliste over alle ansatte er tilgjengelig på delt filområde.

Lønnen i Blank bestemmes av en utjevnet kurve basert på både Teknas lønnsstatistikk. Vi baserer oss på øvre kvartil, og ser på både den bransjeuavhengige statistikken og på statistikken for "Data og IT".

## Feriepenger og halv skatt i november
Feriepenger utbetales på junilønnen – samtidig som man trekkes for ferie.

På novemberlønnen trekkes man halv skatt.

## Overtidsbetaling
Det betales 40 % overtidsgodtgjørelse for pålagt overtidsarbeid.

Ved fakturerbart arbeid bestemmer man selv hvor mye man vil jobbe, så lenge det er OK for kunde. (Kunder har lik timepris, uavhengig av overtid.)

Ved internt arbeid avklares overtidsarbeid med den som er overordnet ansvarlig for arbeidet som gjøres.

Ordinær timelønn beregnes ved å dele brutto alminnelig årslønn på 1950 timer.

## Medeierskap
Alle ansatte i Blank får tilbud om å kjøpe aksjer i selskapet og dermed bli medeiere. Ansatte som eier mer enn 10 % av selskapet får ikke tilbud om å kjøpe flere aksjer. Man må ikke eie aksjer for å jobbe i Blank, men vi ønsker å gi alle denne muligheten.


*Fordeler med ansatteierskap:*
- Du får være med på eie din egen arbeidsplass. 
- Du får økt innflytelse. Blant annet får du en stemme per aksje på Blanks generalforsamling.
- Du får ta en større del av verdiveksten i selskapet gjennom utbytte og prisstigning på aksjene. 
- Mye tyder på at ansatteierskap fører til økt trivsel, produktivt og lønnsomhet ([1](https://agendamagasin.no/kommentarer/5-grunner-flere-bor-eie-egen-arbeidsplass/), [2](https://wol.iza.org/articles/does-employee-ownership-improve-performance))

Det finnes to faste muligheter for å kjøpe aksjer i Blank. Dersom selskapet ikke har nok aksjer til å dekke etterspørselen vil tilgjengelige aksjer fordeles likt på interesserte ansatte.

*Hvert halvår:*
- Alle ansatte i Blank som eier mindre enn 2,0 % av selskapet, får tilbud om å kjøpe seg opp til dette nivået
- Aksjene prises løpende til en konservativ markedspris basert på antall ansatte i selskapet
- Blank tilbyr rentefritt lån på 3/5G (Grunnbeløpet i folketrygden) for de som ønsker dette. Dette lånet betales tilbake gjennom lønnstrekk over 12 måneder

*Ved bonusutbetalinger:*
- Hvert kvartal tilbys alle ansatte å kjøpe aksjer. 
- Maks kjøpesum er bonusbeløp + eventuell aksjerabatt før skatt

## Pensjon
Blank sparer 5,5 % av lønn mellom 0G og 12G i innskuddspensjon. Logg inn på [www.gjensidige.no](http://www.gjensidige.no) med BankID dersom du ønsker å justere risikoprofilen for din pensjonssparing.

## Forsikringer du har
Informasjon om hvordan man benytter de forskjellige forsikringene [finner du her](https://docs.google.com/document/d/1p2FoxN2ZB6yZblH87y4mz1KM_uBvditi5hTvZ2oZG1A/edit)

### Reiseforsikring
Blank dekker reiseforsikring hos Gouda for deg, samboer og barn. Forsikringen gjelder reiser i hele verden inntil 45 dager, også fritidsreiser.

### Mobilforsikring
Vi har en egen eiendomsforsikring som dekker skader på mobil utover den vanlige reiseforsikringen. Max sum 10 000 kr, egenandelen er 1000 kr.

### Behandlingsforsikring
Alle ansatte har tilgang til ubegrenset medisinsk rådgivning over telefon. I tillegg dekkes, for tilfeller som det offentlige helsevesen ikke dekker eller har lang ventetid konsultasjon, operasjon, fysioterapi, rehabilitering, reise og opphold, psykologisk førstehjelp og psykolog.

Gjennom forsikringen kan du også bruke legeappen Eyr til å ta legetimer gratis på mobilen. Last ned og legg inn forsikringsnummeret vårt, så slipper du å betale for konsultasjonene.

### Yrkesskade- og yrkessykdomsforsikring
Gir en engangsutbetaling i de tilfeller man pådrar seg en skade eller sykdom gjennom jobb eller reise til og fra arbeid som gjør at man ikke kan jobbe fullt eller noe i det hele tatt.

### Uførepensjon
Denne forsikringen sikrer deg en månedlig utbetaling frem til du blir pensjonist og gir deg 69 % av fastlønn opp til 12 G minus uførepensjon fra folketrygden. I tillegg kommer 10 % av 1 G som en ekstra utbetaling på toppen - uavhengig av lønnsnivå.

### Innskuddsfritak
Dersom du blir minst 20 % ufør, dekker denne forsikringen innbetalinger til din pensjonskonto frem til du blir 67 år, utfra din lønn på det tidspunktet du ble ufør.

## Forsikringer du _IKKE_ har

### Livsforsikring
Noen selskaper har gruppelivsforsikring for alle sine ansatte, som betyr at _noen_ får utbetalt et engangsbeløp dersom du dør. Denne forsikringen har vi valgt å ikke ha i Blank. 

Vurderingen er at de ansatte er i forskjellige livssituasjoner, og kan ha forskjellige behov når det gjelder dekning. Det er også store individuelle forskjeller på hvor dyr en slik forsikring er.

### Ulykkesforsikring
Det er mulig å ha en forsikring som gir rett til engangsutbetaling ved skade eller sykdom også dersom tilfellet ikke skjer gjennom jobb (eller reise i jobb). Dette har vi ikke i Blank.

## Internett
Blank dekker internett hjemme hos deg med en øvre grense på 750 kroner inkludert mva. i måneden.

## Mobil
Abonnement for mobiltelefoni dekkes av selskapet. Dette kan brukes fritt innenfor EU/EØS, med unntak av innholdstjenester.

## Utstyrslotteri
Utstyr som leveres tilbake til Blank loddes ut til interesserte og selges til den heldige vinner. Er utstyret over 3 år betaler man 500 kroner for dette. 

## Treningsutstyr
Blank dekker inntil 1000 kr i året ved kjøp av utstyr eller klær relatert til trening.

## Bysykkel
Blank sponser bysykkelabonnement for alle ansatte. Ta kontakt med Knut for å få kode. 

## Bedriftsidrettslag

Årsavgift: 100 kr vippses til BLANK BEDRIFTSIDRETSSLAG (#558110)

### Løping
Flere i Blank løper korte rolige eller lange raske turer. Uansett kan det være gøy å trene mot et mål enten man ønsker å prege listene til Strava-bot'n i #random hver mandag eller slå sin egen tid fra i fjor. Derfor pleier vi hvert år å melde oss på mosjonsløp som Sentrumsløpet, Holmenkollstafetten, Fornebuløpet, Nøklevann Rundt og Oslo Maraton. Si i fra hvis det er et løp du vil være med på, så ordner vi med påmeldingskode og bankett.

### Fotball
Hver mandag fra 19-20 spiller Blank fotball i Valhall sammen med Snøhetta. Påmelding via Spond: https://group.spond.com/DLJVI 

### Squash
Blank spiller squash på Sentrum Squash & Fitness (http://www.sqf.no/sentrum-squash-fitness/) på onsdager 17–18. Det er bare å bli med. Utstyr kan leies der; eventuelt har kanskje noen andre i Blank utstyr å låne bort. #squash for mer informasjon.

### Klatring
Blank klatrer vanligvis på torsdager klokken 17.30. Blank har avtale med Klatreverket. Vis ID i resepsjonen, så får du et personlig kort som du kan bruke når det er to eller flere fra Blank som er med og klatrer. Finn klatrepartnere på #klatring, og husk at som med alle andre Blank-aktiviteter er terskelen ekstremt lav. 


## Ansattjubileum
For hvert år du har vært ansatt i Blank får du en gave!

Ett år: Kinobilletter og popcorn

To år: Gavekort på 1000 kroner til bruk på billetter til kulturarrangement (teater, konsert osv.)

Tre år: Gavekort på 2000 kroner som man kan bruke på å gå ut å spise

Fire år: Gavekort på 500 kroner på bokhandel

Fem år: Gavekort på 5000 kroner til opphold i tretopphus

Seks år: Gavekort på 1200 kroner til en smaksopplevelse
