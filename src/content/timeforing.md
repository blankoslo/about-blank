---
title: 11 Timeføring og fravær
path: timeforing
---


## Timerføring, overtid og avspasering

Alminnelig arbeidstid er fra kl 8:00 til kl 16:00. «Kjernetid» er fra kl 10:00 til kl 14:00 internt. På prosjekt følger man kundens krav.

### Prosjekt

Fakturerbare timer gjør man som man vil med, så lenge det er OK for kunden.

### Internt

Man skal som hovedregel kun føre timer på interne aktivteter dersom det er avklart. Følgende aktiviteter trenger ingen avklaring:

- Innedag (7,5t)
- Konferanse/kurs og reise i den forbindelse (7,5t)
- Intervjuer og forberedelser
- Faginnlegg og forberedelser

Man opparbeider seg ikke overtid eller avspasering på internkoder, med mindre arbeidet er pålagt.

### Ferie og avspasering

Ferie og avspasering avklares med team/kunde og deretter legges inn i fraværskalenderen. 

Når man er på ferie fører man 7,5 timer per fulle arbeidsdag på timeføringskoden for ferie. Det er også er mulig å føre mindre enn hele dager ferie.

Dersom man avspaserer fører man ikke timer.

Ved feriedager til gode, kan opp til 10 dager overføres til påfølgende år.


### Avspaseringskonto
Det er alltid OK å være mellom 37,5 timer i pluss eller minus på “avspaseringskontoen”. Dersom man går utenfor dette må man ta ut overtidsbetaling (dersom man har overtidsberettigede timer), avspasere eller jobbe inn/bruke ferie for å komme ajour.

## Høytids- og helligdager
I tillegg til alle offentlige norske helligdager, behandler selskapet alle dager fra og med julaften til og med nyttårsaften som helligdager. Dette betyr at man ikke trenger å benytte ferie eller avspasering for å ha fri disse dagene.

## Permisjoner
Husk å informere team/kunde og å legge det inn i fraværskalenderen. 


### Fødsels-, svangerskaps- og barselpermisjon

Selskapet dekker differansen mellom kompensasjon fra det offentlige, og fast lønn i selskapet, inntil 10G.

### Lønn under repetisjonsøvelser

Selskapet dekker differansen mellom kompensasjon fra det offentlige, og fast lønn i selskapet, inntil 10G.

### Tilvenning i barnehage og første skoledag

I forbindelse med oppstart i barnehage eller skole for barnet ditt har du muligheten til å føre opp til tre dager på *Internt - Tilvenning barnehage/skole*.

### Velferdspermisjon

Ved fravær i forbindelse med dødsfall og begravelse føres tiden på permisjon med lønn.

### Flyttedag

Ved flytting kan én dag føres på permisjon med lønn.

## Sykdom
Legetimer, tannlegetimer og lignende kan føres på timeføringskontoen *Internt - Permisjon med lønn*.

### Sykt barn - omsorgsdager
Alt som er definert av NAV som [omsorgsdager](https://www.nav.no/no/Person/Familie/Sykdom+i+familien/omsorgsdager), samt rutinekontroller på helsestasjon, føres på  *Internt - Sykt barn*.

### Egenmelding

Man har 12 egenmeldingsdager, som kan benyttes enkeltvis eller sammenhengende. Disse dagene trenger man ikke legeerklæring for.

### Sykemelding

Dersom man har brukt opp egenmeldingsdagene, må man ha sykemelding fra lege.
